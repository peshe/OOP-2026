Теми от предишни контролни:

Всички обичаме да четем… И в прекрасните пролетни дни няма нищо по-хубаво от това, да излезете на въздух и да почетете. За това днес ще напишете програма, която реализира клас, описващ книга.

Всяка книга има четири характеристики:
- Име на произведението: символен низ с произволна дължина, който ще заделите динамично.
- Име на автора: символен низ с произволна дължина, който ще заделите динамично.
- Тегло в килограми: число с плаваща запетая.
- ISBN: Отделен клас, съдържащ 13 цифри, представящи се в следния формат: 978-d-dd-dddddd-d. Той винаги започва с 978. За цифрите не заделяйте динамична памет.

Излизайки навън, искате да носите повечко книги в раницата си, но пък тя има ограничен капацитет спрямо теглото. Напишете и клас, който да представя раница, в която можете да имате произволно количество книги. Трябва да имате методи за добавяне и премахване на книга от раницата, като добавянето е възможно само ако раницата може да понесе теглото на добавената книга (заедно с теглото на всички книги, които вече са в нея). Какво тегло може да понесе една раница се задава при създаването ѝ. Този параметър повече не трябва да може да се променя. При премахване оказвате ISBN-а на книгата, която искате да извадите от раницата.

Изисква се да реализирате метод, който по подадена раница записва в двоичен файл цялата информация за нея. Трябва да предоставите възможност също и за възстановяване на данните за раница от такъв двоичен файл. Какво и как записвате във файла е ваш избор.

Допълнително налагаме ограничението обект, представящ ISBN, да може да се създава само при подаване на коректни стойности за всички негови цифри.

При реализацията може да изберете какви членове (данни и функции) да поставите в класовете, но изборът трябва да удовлетворява условието на задачата и да следва добрите практики на ООП. За да улесните проверяващите, добавяйте коментари за всички решения, които сте взели.

-------------------

Пешо иска да си отвори борса за коли. За целта освен колите ще му е необходим и софтуер, който да ги проследява, за да може да се оправи с продажбите. От вас се иска да му помогнете с тази задача, като реализирате следните няколко класа, за по-лесно управление на бизнеса му:

 
Date - клас, който представя валидна дата след 01.01.1970г. Класът трябва да:
    - е оптимален от към памет - чрез побитови операции и маски, трябва да съхраните датата в 16 бита по следната схема:
        5 бита, които да пазят стойността на дните (0-31)
        4 бита, които да пазят стойността на месеците (0-15)
        6 бита, които да пазят стойността на годините (0-63)
	- има конструктори с параметри три цели числа (ден, месец, година), а също символен низ в следния формат dd/mm/yyyy
    - реализира метод print, който извежда дата в посочения по-горе формат на подаден като параметър текстов поток
    - има подходящи методи за достъп до данните.

Car - клас, който представя кола. Една кола има марка, дата на производство, тип на багажника, мощност в конски сили и брой места за сядане. Изискванията към класа са:
    - символният низ марка да е с произволна дължина;
    - типът на багажника трябва да е една от стойностите: “Sedan”, “Kombi”, “Hatchback”, като тази стойност е константна (не може да бъде променена след създаване на обект);
    - трябва да се пази информация за общата мощност на всички живи обекти-коли. За нея също трябва да има подходящи методи за достъп;
    - имплементирайте функция за извеждане на информацията за кола в подаден като параметър текстов поток;
    - имплементирайте конструктор с параметър входен поток, който създава кола по данни, прочетени от потока.

Dealership - клас, който представя каталог на колите на борсата. В него ще се пазят всички налични за продан коли, като за всяка трябва да се пази и цена, на която ще се продава. Броят на местата за коли да се подава като параметър в подходящ конструктор. Може да мислите, че колите са подредени последователно на един паркинг и в каталога се пазят подредени по същия начин данни.
За този клас трябва:
    - да реализирате метод add, който добавя кола към каталога. Тя трябва да се “паркира” на първото свободно място;
    - да реализирате метод sell, който “продава” (премахва от колекцията) кола. Методът ще приема като параметър мястото, на което е паркирана колата (започващо от 0). Ако мястото не е запълнено или не е валидно, да се хвърли подходяща грешка;
    - да реализирате възможност за извеждане на стандартния изход на статистика за всички продадени коли, съдържаща броя им и общата продажна стойност;
    - да се извежда на стандартния изход справка за всички налични коли, отговарящи на даден критерий за търсене - едно от: марка, цена по-малка от даден праг, дата на производство след подадена година. Справката за всяка кола да се състои от данните на колата и продажната ѝ цена.

За всички класове реализирайте подходящи конструктори и методи за достъп. Подсигурете коректния им жизнен цикъл и пълна сигурност при възникване на изключение.

--------------------------------------------------------

Реализирайте клас Task, който описва една задача за деня. Целта е с негова помощ да се реализира дневен график.

Една задача се характеризира с:
    - описание (символен низ, който може да има произволна дължина);
    - приоритет (цяло положително число, по-голямата стойност означава по-голям приоритет);
    - статус (булева стойност, дали задачата вече е свършена или не);
    - продължителност (положително число в минути).

Трябва да вземете предвид следните изисквания:
    - описанието на задачата е нещо, което се задава при създаването ѝ и повече не трябва да може да се променя;
    - една задача винаги се създава като незавършена. По-късно може да бъде обявена за завършена, но не се допуска отменяне на тази промяна, т.е. веднъж завършена, задачата не може отново да бъде върната в статус незавършена;
    - стойността на максималния възможен приоритет е зададена за всички задачи. Тя трябва да е част от класа, еднаква за всички обекти и непроменима.

За класа Task:
    - дефинирайте подходящи конструктори и нужните методи за осигуряване на коректен жизнен цикъл;
    - дефинирайте метод (или по избор оператор) за запис в текстов поток;
    - дефинирайте конструктор, който създава обект по данни от текстов поток (съгласно формата, който сте използвали за запис в предната функция);
    - дефинирайте подходящи методи за достъп до членовете.

Реализирайте клас Schedule, който реализира дневен график. Той съхранява задачи, като за всяка се знае и време, в което се очаква да започне (с точност до минута). Не се допуска две задачи да започват в едно и също време. Има също и име – символен низ с произволна дължина (например „Sunday cleaning plan”).
    - Реализирайте нужните ви методи за осигуряване на коректен жизнен цикъл на обект от този клас.
    - Дефинирайте метод, чрез който към даден график се добавя задача. Освен задачата, този метод трябва да получава като аргумент в кой час и минута се планира да започне тя. За да се осъществи добавяне, трябва да са изпълнени следните условия:
		- задачата да приключва в рамките на деня (например не може да започне в 23:30, ако продължителността ѝ е повече от 30 мин.)
		- ако се застъпва с вече съхранена една или повече задачи, то трябва всички те да са с по-малък приоритет. Тогава новата задача се запазва, а по-ниско приоритетните задачи се премахват от графика. Ако се застъпва с поне една по-приоритетна (според горната дефиниция) задача, то календарът да остава непроменен.

За класа Schedule дефинирайте още следните методи:
    - метод, който по подаден час (без минути), извежда на екрана всички незавършени задачи, попадащи изцяло или частично в 60-те минути на този час, подредени по началното си време;
    - метод, който по зададен час и минута връща връзка към най-приоритетната задача, планирана да се изпълнява в този момент;
    - метод за съхранение на данните от един такъв обект в текстов файл, както и метод за прочитане на така записан обект.

--------------------------------------------------------

Задача 1:
Даден е двоичен файл с име input-points.dat, в който последователно са записани данни за точки в равнината. Всяка точка се характеризира със своите координати, описани с 2 реални числа (float). Намерете центъра на тежестта на всички точки и изведете на стандартния изход 3-те най-отдалечени от него. 
Прочетете от стандартния вход реално число R. Намерете всички точки от файла, които лежат извън кръга, описан с намерения център на тежестта и радиус R, и ги заменете с точка с координати този център. Накрая изведете съдържанието на файла input-points.dat на стандартния изход.

Задача 2:
Реализирайте клас Person, който се характеризира с две имена (всяко от тях е символен низ с произволна дължина), пол (мъж или жена) и година на раждане. Всеки човек задължително трябва да има зададени непразни имена, пол и валидна година на раждане.
Дефинирайте методи за достъп до всяка от характеристиките на обект от класа Person. 

Реализирайте клас Car, който се характеризира с марка (символен низ с дължина не надминаваща 127 символа), собственик (обект от клас Person) и година на регистрация.
Реализирайте методи за запис и четене на данни за автомобил в текстов файл. Данните във файла, трябва да бъдат поддържани валидни, според спецификацията на класовете.
Вашият код трябва да може да запише в такъв файл данни за масив от автомобили и след това успешно да ги прочете.

Реализирайте функция, която прочита от такъв текстов файл множество автомобили и връща като резултат коя е най-често срещаната марка (марката, от която има най-голям брой автомобили). Ако има повече от една марка с максимален брой автомобили, да се върне лексикографски най-малката от най-често срещаните.
